ལུང་ནི་ངོ་བོའི་སྒོ་ནས་རྣམ་པ་བཅུས། །
ལེགས་གསུངས་བཀའ་དང་དགོངས་འགྲེལ་བསྟན་བཅོས་གཉིས། །
བསླབ་པ་གསུམ་བརྗོད་ངག་ཚིག་དྲི་མ་མེད། །
ཚད་མ་གསུམ་ལྡན་ཐོག་མཐའ་བར་དགེ་བ། །
བདག་རྐྱེན་སངས་རྒྱས་ཞལ་ནས་གསུངས་པ་དང་། །
སྐུ་གསུང་ཐུགས་བྱིན་རླབས་དང་རྗེས་གནང་ངོ་། །
ལུང་གི་ཆོས་འཁོར་རམ་བསྟན་པ་ལ་དབྱེ་བ་བྱས་ན། རྣམ་པའམ་ཁྱད་ཆོས་བཅུ་དང་ལྡན་པའི་སངས་རྒྱས་ཀྱི་བཀའ་དང་། དེའི་དགོངས་དོན་འགྲེལ་བའི་བསྟན་བཅོས་གཉིས་ཡོད།
དང་པོ། བཀའ་ལ་བརྗོད་བྱའི་དབང་དུ་བྱས་ན། བསླབ་པ་གསུམ་བརྗོད་པའི་སྡེ་སྣོད་གསུམ་ཡོད། རྗོད་བྱེད་ཀྱི་དབང་དུ་བྱས་ན། སྐྱོན་ཅུང་ཟད་ཙམ་མེད་པ་གང་ཞིག་ལ།  ཚད་མ་གསུམ་སྟེ། མངོན་སུམ་ཚད་མ་དང་། རྗེས་དཔག་ཚད་མ། ལུང་ཚད་མས་གནོད་པ་མེད་པ་དང་། འབྲས་བུའི་དབང་དུ་བྱས་ན། ཐོག་མཐའ་བར་གསུམ་དུ་དགེ་བ། བདག་རྐྱེན་གྱི་དབང་དུ་བྱས་ན། ཞལ་ནས་གསུངས་པ་དང་། བྱིན་གྱིས་བརླབས་པ། རྗེས་སུ་གནང་བའི་བཀའ་གསུམ་ཡོད།  སྐབས་འདིའི་བདག་རྐྱེན་ཞེས་པ་ནི་རྒྱུ་ཡི་གཙོ་བོ་ལ་གོ་བ་ཡིན།