གསུམ་པ་༼ཐེག་པ་ཆེ་ཆུང་གི་རྣམ་དབྱེ་འཕྲོས་དོན་དུ་སྨོས་པ་༽ནི།
			ཉན་ཐོས་ལུགས་ལ་ཆོ་འཕྲུལ་ཉིན་གཅིག་པ། །
			ཐེག་ཆེན་ལུགས་སུ་ཉིན་ཞག་བཅོ་ལྔས་མཚོན། །
			ཆོས་འཁོར་སྐུ་ཚེའི་ཚད་སོགས་འདྲ་མིན་རླབས། །
			ཆེ་ཆུང་ཁྱད་པར་ཆེ་ཡང་ཐུན་མོང་གི། །
			གདུལ་བྱར་སྣང་རྣམས་ཉན་ཐོས་དབང་བཙན་པས། །
			འཆད་དུས་རྣམ་དབྱེ་མ་འདྲེས་ཕྱེད་དགོས་ལ། །
			འདིར་ནི་ས་བཅུའི་དབང་ཕྱུག་ལུང་ལྟར་བཤད། །
			སངས་རྒྱས་ཀྱི་མཛད་པ་འདུལ་མདོ་ལས་འབྱུང་བ་རྣམས་ཐེག་པ་ཆེ་ཆུང་སོ་སོའི་དབང་གིས་མི་མཐུན་པ་མང་སྟེ། དཔེར་ན་ཉན་ཐོས་ལུགས་ལ་ཆོ་འཕྲུལ་ཆེན་པོ་ཉིན་གཅིག་པ་ལུང་ཕྲན་ཚེགས་ལས་བཤད་པ་དང༌། ཐེག་ཆེན་པ་རྣམས་ཀྱི་ལུགས་སུ་ཉིན་ཞག་བཅོ་ལྔ་པ་མདོ་སྡེ་མཛངས་བླུན་ལས་འབྱུང་བས་མཚོན་ཏེ། ཆོས་ཀྱི་འཁོར་ལོ་བསྐོར་བའི་ཚུལ་དང༌། སྐུ་ཚེའི་ཚད་ཀྱང༌། ཐུན་མོང་དུ་བརྒྱད་ཅུ་ཐམ་པར་བཞུགས་ཤིང༌། ངེས་དོན་གྱི་གསུང་རབ་རྣམས་ལས། སངས་རྒྱས་མྱ་ངན་ཡོངས་མི་འདའ། །ཆོས་ཀྱང་ནུབ་པར་མི་འགྱུར་ཏེ། །ཞེས་པའི་ཚུལ་རྒྱ་ཆེར་བཤད་པ་སོགས་འདྲ་མིན་དང༌། རླབས་ཆེ་ཆུང་གི་ཁྱད་པར་ཤིན་ཏུ་ཆེ་ཡང་ཐུན་མོང་གི་གདུལ་བྱ་ཡོངས་ཀྱི་ངོར་སྣང་བ་རྣམས་ནི་ཉན་ཐོས་ཀྱི་ལུགས་འདི་ཡིན་པའི་ཕྱིར་དེ་ཉིད་དབང་བཙན་པས་སོར་བཞག་སྟེ། འཆད་པའི་དུས་སུའང་དེ་གཉིས་རྣམ་དབྱེ་མ་འདྲེས་པར་ཕྱེད་པར་དགོས་ཀྱི་བསྲེ་འདྲེས་སུ་འཆད་པར་བྱ་བ་མ་ཡིན་ལ། མཛད་པ་བཅུ་གཉིས་ཀྱི་རྣམ་གྲངས་བགྲང་ཚུལ་ཡང་འཕགས་པ་ཀླུ་སྒྲུབ་ཀྱིས་རིན་ཆེན་ཕྲེང་བར་གསུངས་པ་དང༌། དེས་མཛད་པར་གྲགས་པའི་བསྟོད་རྙིང་དང༌། བོད་འདིར་མཁས་པ་དག་གིས་སྦྱར་བ་ཅི་རིགས་པར་སྣང་བ་ལས་འདིར་ནི་ས་བཅུའི་དབང་ཕྱུག་རྒྱལ་ཚབ་བྱམས་པའི་ལུང་གོང་དུ་དྲངས་པ་དེའི་རྗེས་སུ་འབྲངས་ཏེ་དཔལ་ལྡན་དཔའ་བོ་གཙུག་ལག་ཕྲེང་བས་བསྟོད་པའི་ཚིགས་སུ་བཅད་པ་སྦྱར་བ་དང་མཐུན་པར་བཤད་པའོ། །འདིར་རྗེ་བཙུན་ཐམས་ཅད་མཁྱེན་པ་ཏཱ་ར་ནཱ་ཐའི་གསུང་རབ་མཛད་པ་མཐོང་བ་དོན་ལྡན་ལས། དེ་བཞིན་གཤེགས་པའི་རྣམ་པར་ཐར་པ་སྡེ་སྣོད་གསུམ་ལས་བྱུང་མཉམ་ཡིན་ཡང༌། ཐེག་པ་ཆེ་ཆུང་གི་དབྱེ་བ་ཕྱེད་དགོས་པར་སྣང་སྟེ། འཕགས་པ་རྒྱ་ཆེ་རོལ་པ་ལས། སྟོན་པ་དགའ་ལྡན་དུ་བཞུགས་པ་ནས། ཆོས་འཁོར་ཐོག་མར་བསྐོར་བའི་བར་རྒྱས་པར་འབྱུང་བ་ལྟ་བུ་ཐེག་ཆེན་གྱི་ལུགས་ཡིན་པས་དེའི་རྗེས་འཐུད་པར་འདོད་ན། འདུས་པ་རིན་པོ་ཆེ་ཏོག་ལས་འབྱུང་བའི་མཆོག་ཟུང་གི་ལོ་རྒྱུས་དང༌། དཀོན་མཆོག་བརྩེགས་པའི་ནང་གི་ཡབ་སྲས་མཇལ་བའི་མདོ་ལས་འབྱུང་བའི་ལོ་རྒྱུས་དང༌། མཛངས་བླུན་ནས་བཤད་པའི་ཆོ་འཕྲུལ་ཆེན་པོ་དང༌། མྱ་ངན་ལས་འདས་པའི་སྐོར་རྣམས་མྱང་འདས་ཆེན་པོ་ལས་འབྱུང་བ་སོགས། མདོར་ན་ཐེག་ཆེན་གྱི་མདོ་ཁོ་ན་ལས་ཁ་བསྐང་ན་ཤིན་ཏུ་ལེགས་པར་འགྱུར་ལ། ཡང་མངོན་པར་འབྱུང་བའི་མདོ་དང༌། འདུལ་བ་ནས་འབྱུང་བ་ནི། ཐེག་པ་ཐུན་མོང་དང་ཉན་ཐོས་ཀྱི་སྡེ་སྣོད་ཀྱི་ལུགས་ཡིན་པས། དེ་ལ་འཐུད་པར་སྤྲོ་ན་མདོ་སྡེ་ལས་བརྒྱ་པ་དང༌། རྟོགས་བརྗོད་བརྒྱ་པ་སོགས་ཐེག་དམན་གྱི་མདོ་སྡེ་ཐོར་བུ་བ་རྣམས་ལས་འབྱུང་བ་རྣམས་ཁོ་ནས་ཁ་བསྐང་ན་ལེགས་པར་འགྱུར་གྱི། གཉིས་པོ་ཕན་ཚུན་གཅིག་ལ་གཅིག་བསྲེས་ན་མི་འགྲིག་ཅིང་གཉིས་ཀ་མ་ཡིན་པར་འགྱུར་བས་མི་ལེགས་སོ། །མཛངས་བླུན་དང་དྲན་པ་ཉེར་གཞག་ལ་སོགས་པ་ཉན་ཐོས་ཀྱི་སྡེ་སྣོད་ཡིན་པར་ཕྱོགས་འདི་ན་གྲགས་འདུག་ཀྱང༌། ཡིན་པ་ནི་ངེས་པར་ཐེག་པ་ཆེན་པོའི་སྡེ་སྣོད་ཉིད་ཡིན་པས། མཛངས་བླུན་ལས་འབྱུང་བའི་ཆོ་འཕྲུལ་ཆེན་པོའི་རྣམ་གཞག་ནི། ཐེག་ཆེན་ཉིད་ཀྱི་ལུགས་ཡིན་ཏེ། དེ་ཡང་ཉན་ཐོས་ལུགས་ལ་ཆོ་འཕྲུལ་ཉིན་གཅིག་པ་དང༌། ཐེག་ཆེན་ལུགས་ལ་ཞག་བཅོ་ལྔ་ཡིན་ནོ། །དེས་མཚོན་པ་གཞན་ཀུན་ལ་ཡང་མི་འདྲ་བའི་ཁྱད་པར་ཤིན་ཏུ་མང་ངོ༌། །དེ་ཡང་སངས་རྒྱས་འཇིག་རྟེན་དུ་བྱོན་པའི་སྐབས་ཀྱི་ལོག་ལྟ་ཅན་དང་མུ་སྟེགས་བྱེད་དང་ཐ་ན་དུད་འགྲོ་ཚུན་ཆད་ཡུལ་ཉེ་བ་ན་གནས་ཤིང་རུང་བ་རྣམས་ཀུན་གྱི་ཐུན་མོང་དུ་སྣང་བའི་མཛད་ཕྲིན་ནི། ཐེག་པ་ཐུན་མོང་ལུགས་སམ་ཉན་ཐོས་ལུགས་འདི་ཡིན་ལ། ཐེག་ཆེན་ཐུན་མོང་མ་ཡིན་པའི་ཆེད་དུ་བྱ་བའི་གདུལ་བྱ་རྣམས་ཀྱི་སྣང་ངོར་ཇི་ལྟར་ཤར་བའི་ཚུལ་ནི། ཐེག་ཆེན་གྱི་མདོ་ལས་འབྱུང་བ་རྣམས་ཡིན་པས་དེ་དག་ལ་སྤྱིར་ཡང་རྣམ་གྲངས་མི་འདྲ་བ་དང༌། སྒོས་སུ་རླབས་ཆེ་ཆུང་གི་ཁྱད་པར་ཆེར་ཡོད་པས། ཚུལ་གཉིས་དོན་ལ་མི་འགལ་ཡང་འཆད་ཚུལ་མ་འདྲེས་པར་བྱེད་དགོས་ལ། དེའི་ཕྱིར་བོད་ཀྱི་ཕྱོགས་འདིར་ཐམས་ཅད་མཁྱེན་པ་གཉིས་པར་གྲགས་པས་ཀྱང༌། མཛད་པ་བཅུ་གཉིས་ཀྱི་དང་པོ་བཅུ་གཅིག་རྒྱ་རོལ་དང་བསྟུན། ཐ་མ་ལུང་ཕྲན་ཚེགས་ནས་འབྱུང་བས་ཁ་འགེངས་མཛད་དེ། དེ་ནི་ཤིན་ཏུ་འགྲིག་པར་མཐོང་ལ། དེས་མཚོན་པའི་གཞན་ཡང་མང་ངོ༌། །ལུགས་དེ་གཉིས་ལས་སྤྱིར་ཐེག་ཆེན་གྱི་ལུགས་ཉིད་རྒྱ་ཆེ་བ་དང༌། བསམ་གྱིས་མི་ཁྱབ་པའི་ཡེ་ཤེས་ཀྱི་སྤྱོད་ཡུལ་དང༌། གདུལ་བྱ་མཆོག་གི་སྣང་ངོར་ཡིན་པ་དང༌། གསང་བ་ཆེན་པོའི་རྣམ་པར་ཐར་པ་ཡིན་པ་དང༌། ཐེག་ཆེན་པ་རང་ཉིད་ཀྱི་མཐོ་དམའི་ཁྱད་པར་སོགས་རྒྱུ་མཚན་དུ་མས་མཆོག་ཡིན་མོད། འོན་ཀྱང་སྐྱེ་བོ་ཀུན་གྱི་མཐུན་སྣང་དུ་གྲུབ་པ་དང༌། སྐུ་ཚེའི་ཚད་དང༌། སྔ་ཕྱིའི་དུས་དང༌། ཡུལ་ཕྱོགས་དེ་དང་དེར་ཞབས་ཀྱིས་བཅགས་སོ་མ་བཅགས་སོ་ཞེས་སོགས་དཔྱད་པ་སྣ་ཚོགས་པ་འཇུག་པའི་གཞི་ནི་ལུགས་ཐུན་མོང་བ་འདི་ཁོ་ན་ཡིན་གྱི། ཐེག་ཆེན་ལུགས་ནི་མིན་ཏེ་བསམ་གྱིས་མི་ཁྱབ་པའི་སྤྱོད་ཡུལ་ཡིན་པས་ན། ཡུལ་དང༌། དུས་དང༌། མཛད་པ་རྣམས་ལ་འདི་ཁོ་ནའོ་ཞེས་ཚད་བཟུང་དཀའ་བའི་ཕྱིར་རོ། །དེའི་ཕྱིར་གཏམ་རྒྱུད་ཀྱི་སྦྱོར་བ་འཆད་པའི་ཚུལ་ལ་ཐེག་པ་ཐུན་མོང་གི་ལུགས་འདི་ངེས་པར་གནད་ཆེ་བར་ཤེས་སོ། །ཞེས་གསུངས་སོ། །སྤྲུལ་པའི་སྐུས་ཞིང་འདིར་མཛད་པ་བཅུ་གཉིས་བསྟན་པར་བཤད་པ་སྐབས་གསུམ་པའི་འགྲེལ་པའོ།། །།
