ཀ༽ འགྲེལ་བཤད།.txt

ཐེག་པ་གཉིས་ཀྱི་བཞེད་ཚུལ་སྤྱིར་བསྟན་པ། (ཐེག་པ་གཉིས་འདོད་ཚུལ་མི་འདྲ་བ།)

རྩ་འགྲེལ་སྦྲགས་མ།

སྟོན་པ་མངོན་སངས་རྒྱས་ཏེ་བདུན་ཕྲག་བདུན། །

རྫོགས་མཐར་ཆོས་འཁོར་བསྐོར་ནས་མྱང་འདས་བར། །

ཐེག་དམན་འབའ་ཞིག་གསུངས་ཞེས་ཉན་ཐོས་སྨྲ། །

ཐེག་ཆེན་པ་རྣམས་འཁོར་ལོ་གསུམ་དུ་བཞེད། །

སྟོན་པ་བཅོམ་ལྡན་འདས་ཤཱཀྱའི་དབང་པོ་བྱང་ཆུབ་ཀྱི་སྙིང་པོར་མངོན་པར་རྫོགས་པར་སངས་རྒྱས་ནས་ཞག་བདུན་ཕྲག་བདུན་དུ་ཆོས་མ་གསུངས་ལ།
ཞག་གྲངས་ཞེ་དགུ་རྫོགས་པའི་མཐར་ཚངས་པས་གསོལ་བ་བཏབ་སྟེ་ཝ་ར་ཎཱ་སིར་ཆོས་ཀྱི་འཁོར་ལོ་ཐོག་མར་བསྐོར་ནས་མྱ་ངན་ལས་འདས་ཀྱི་བར་དུ་ཐེག་དམན་ཉན་ཐོས་ཀྱི་སྡེ་སྣོད་བདེན་པ་བཞིའི་ཚུལ་ལས་བརྩམས་པ་འབའ་ཞིག་གསུངས་སོ།
།ཞེས་ཉན་ཐོས་སཻནྡྷ་པ་རྣམས་དེ་སྐད་དུ་སྨྲ་ཞིང༌།
འཁོར་ལོ་ཕྱི་མ་གཉིས་ཀྱི་རྣམ་གཞག་ཁས་མི་ལེན་ནོ།
།ཐེག་ཆེན་པ་རྣམས་ནི་ཆོས་ཀྱི་འཁོར་ལོ་རིམ་པ་གསུམ་དུ་བསྐོར་བར་བཞེད་ཅིང་དེའི་ཚུལ་རྒྱས་པར་འཆད་པར་འགྱུར་རོ།
།
