དེ་ལས་འགོག་ལམ་གྱིས་བསྡུས་དམ་པའི་ཆོས། །
དབྱེ་ན་བརྗོད་བྱ་རྟོགས་པ་རྗོད་བྱེད་ལུང་། །
རྟོགས་པའི་དམ་ཆོས་འགོག་ལམ་བདེན་པ་སྟེ། །
འཕགས་བཞིའི་ཐུགས་རྒྱུད་གང་ཞིག་བྲལ་བ་དང་། །
གང་གིས་བྲལ་བྱེད་གཉེན་པོའི་རང་བཞིན་ཉིད། །

དྷ་རྨ་ཞེས་པ་བོད་སྐད་དུ་ཆོས་ཞེས་པར་བསྒྱུར་བ་དེ་ལ་འཇུག་ཡུལ་བཅུ་ཡོད་པ་ཡིན། དེ་རྣམས་ལས་འགོག་བདེན་དང་ལམ་བདེན་གྱིས་བསྡུས་པའམ་འགོག་བདེན་དང་ལམ་བདེན་ཡིན་པའི་ཆོས་ནི་དམ་པའི་ཆོས་ཡིན་ལ། དམ་པའི་ཆོས་ལ་དབྱེ་བ་བྱས་ན། བརྗོད་བྱ་རྟོགས་པའི་ཆོས་དང་རྗོད་བྱེད་ལུང་གི་ཆོས་གཉིས་ཡོད། བརྗོད་བྱ་རྟོགས་པའི་ཆོས་ལ་འགོག་པའི་བདེན་པ་དང་ལམ་གྱི་བདེན་པ་གཉིས་ཡོད།

དེ་གཉིས་ནི། འཕགས་པ་བཞི་སྟེ་ཉན་ཐོས་འཕགས་པ་དང་། རང་རྒྱལ་འཕགས་པ། བྱང་སེམས་འཕགས་པ། སངས་རྒྱས་འཕགས་པ་བཞིའི་ཐུགས་རྒྱུད་དུ་ཡོད་པའི་སྒྲིབ་པ་གང་རུང་ངམ་ཆ་ཚང་བྲལ་བ་དེ་འགོག་བདེན་དང་། ཉན་ཐོས་དང་། རང་རྒྱལ། བྱང་སེམས་གསུམ་གྱི་ཐུགས་རྒྱུད་སྒྲིབ་པ་དང་འབྲལ་བར་བྱེད་མཁན། སྒྲིབ་པ་གང་རུང་གི་གཉེན་པོ་ཡིན་པ་དེ་ལམ་གྱི་བདེན་པ་ཡིན་ནོ། །